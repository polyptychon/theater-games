{
	"the_feast_calendar" : "<h1>Τα Μεγάλα ή εν Άστει Διονύσια, η μεγάλη γιορτή του θεάτρου</h1><p>Στο τελείωμα του χειμώνα, περιμένοντας τα πρώτα σημάδια της άνοιξης, οι Αθηναίοι τιμούσαν το θεό Διόνυσο. Προς τιμή του διοργάνωναν τα εν Άστει ή Μεγάλα Διονύσια που τον 5ο αι. π.Χ. έφτασαν να είναι η λαμπρότερη γιορτή της Αθήνας μετά τα Παναθήναια. Από την 9η έως τη 14η μέρα του μήνα Ελαφηβολιώνα, δηλαδή γύρω στο τέλος Μαρτίου με τα σημερινά δεδομένα (ο Ελαφηβολιώνας αντιστοιχούσε στο διάστημα από τα μέσα Μαρτίου έως τα μέσα Απριλίου), η πόλη γιόρταζε στους ρυθμούς του Διόνυσου Ελευθερέα.</p><p>Η λατρεία του είχε έρθει στην Αθήνα από τις Ελευθερές, ένα μικρό χωριό στα σύνορα Αττικής και Βοιωτίας. Εκεί οι πιστοί λάτρευαν τον αγαπημένο τους θεό στη μορφή ενός ξόανου, ενός ξύλινου δηλαδή αγάλματος. Σύμφωνα με την παράδοση, ένας ιερέας, ο Πήγασος, πήρε χρησμό από το μαντείο των Δελφών για να πάρει το ξόανο από τις Ελευθερές και να το φέρει στην Αθήνα. Οι Αθηναίοι του έδωσαν το όνομα «Ελευθερεύς» και έχτισαν προς τιμήν του στους νότιους πρόποδες της Ακρόπολης ένα τέμενος με βωμό  και ένα μικρό ναό.</p><p>Τα Μεγάλα Διονύσια ξεχώριζαν από τις άλλες διονυσιακές γιορτές. Ήταν μια γιορτή ανοιχτή σε όλους τους Έλληνες, όχι μόνο στους Αθηναίους. Η εορταστική διάθεση και το χαρούμενο κλίμα πρέπει να ήταν πολύ έντονα στην πόλη εκείνες τις ημέρες. Πάνω από χίλιοι πολίτες συμμετείχαν στην εκδήλωση, ως μέλη χορών, υποκριτές, κομπάρσοι και βοηθοί. Πολλοί ήταν και οι ξένοι που έρχονταν στην Αθήνα για να παρακολουθήσουν τη γιορτή και φυσικά τις φημισμένες θεατρικές παραστάσεις.</p><h1>Σαν να ήμασταν εκεί... Το ημερολόγιο της γιορτής</h1><h2>8η ημέρα του Ελαφηβολιώνα, ο προάγων</h2><p>Δύο μέρες πριν την έναρξη των δραματικών αγώνων γίνεται η επίσημη παρουσίαση όλων των δραμάτων που θα διαγωνιστούν. Η διαδικασία αυτή λέγεται «προάγων» και από τα μέσα του 5ου αι. π.Χ. (444 π.Χ.) γίνεται στο ωδείο του Περικλή, δίπλα ακριβώς από το θέατρο του Διονύσου. Οι ποιητές και ο θίασός τους, ο χορός, οι υποκριτές και ο χορηγός, εμφανίζονται φορώντας στεφάνια μπροστά στο συγκεντρωμένο πλήθος και ανακοινώνουν τους τίτλους και το θέμα των έργων τους ή δίνουν μια περίληψή τους.</p><h2>9η ημέρα του Ελαφηβολιώνα, η αναβίωση του ερχομού του θεού στην πόλη</h2><p>Μία μέρα πριν τη γιορτή, οι Αθηναίοι αναβιώνουν τον ερχομό του θεού Διόνυσου στην πόλη τους. Αναπαριστώντας τον ίδιο το μύθο, οι ιερείς μεταφέρουν το ξόανο από το ιερό του θεού, όπου φυλάσσεται, σ’ έναν μικρό ναό στην Ακαδημία, έξω από τα τείχη της πόλης, στο δρόμο για τις Ελευθερές (σημερινή περιοχή Ακαδημίας Πλάτωνος). Μόλις πέσει ο ήλιος το είδωλο του θεού επιστρέφει πανηγυρικά στην πόλη με μία πομπή, στην οποία συμμετέχουν νέοι κρατώντας αναμμένες λαμπάδες.</p><h2>10η ημέρα του Ελαφηβολιώνα, η γιορτή ξεκινά</h2><p>Τη μέρα αυτή αρχίζει στην ουσία η γιορτή. Νωρίς το πρωί, ξεκινά η μεγάλη πομπή της θυσίας. Κόσμος πολύς… Πολίτες χωρισμένοι ανά φυλές, μέτοικοι (ξένοι κάτοικοι), ακόμα και γυναίκες συμμετέχουν σε μία από τις σπάνιες ευκαιρίες που έχουν να βγουν από το σπίτι. Οι Αθηναίοι είναι ντυμένοι στα λευκά, οι μέτοικοι στα κόκκινα. Πιο εντυπωσιακοί από όλους είναι φυσικά οι χορηγοί που προσελκύουν τα βλέμματα με την πολυτέλειά τους. Η πομπή καταλήγει στο ναό του Διονύσου Ελευθερέα. Είναι η ώρα της θυσίας. Θυσιάζονται ταύροι και μαζί τους αφιερώνονται στο θεό κι άλλες πολλές προσφορές. Κι αφού ολοκληρωθούν οι τελετές, όλοι παίρνουν το δρόμο για το γειτονικό θέατρο. Ήρθε η στιγμή να παρακολουθήσουν όλοι την απονομή των τιμητικών διακρίσεων και της επίδειξης του αθηναϊκού μεγαλείου. Η πόλη τιμά τους άξιους πολίτες της και επιδεικνύει τον πλούτο και τη δύναμή της.</p><p>Η μέρα όμως δεν τελειώνει εδώ. Το απόγευμα, σειρά έχει ο διαγωνισμός των δέκα φυλών της Αττικής σε χορούς διθυράμβων. Κάθε φυλή έχει επιλέξει έναν χορό πενήντα αντρών κι έναν πενήντα αγοριών για να διαγωνιστούν. Οι θεατές παρακολουθούν, δηλαδή, είκοσι διθυραμβικούς χορούς συνολικά! Η επιλογή άλλοτε εύκολη, άλλοτε δύσκολη. Αυτοί που βραβεύονται είναι οι χορηγοί, ως εκπρόσωποι της φυλής τους, αλλά και οι ποιητές. Οι χορηγοί παίρνουν για έπαθλο έναν τριποδικό λέβητα και οι ποιητές έναν ταύρο, που θα τα αφιερώσουν στο Διόνυσο.</p><p>Το πρόγραμμα είναι εξαντλητικό και η μέρα πλησιάζει στο τέλος της. Η κούραση είναι μεγάλη κι ο κόσμος έχει ανάγκη να εκτονωθεί. Ίσως ένας πανηγυρικός κώμος να δίνει την ευκαιρία γι’ αυτό. Χαρούμενες παρελάσεις στους δρόμους της πόλης, γέλια και πειράγματα, ξεφάντωμα παντού. Ένα μικρό διάλειμμα πριν τους θεατρικούς αγώνες που θα ακολουθήσουν τις επόμενες τέσσερις μέρες...</p><h2>11η έως 14η του Ελαφηβολιώνα, οι δραματικοί αγώνες</h2><p>Καιρός ειρήνης κι οι αγώνες κρατούν τέσσερις μέρες. Οι παραστάσεις ξεκινούν με την ανατολή του ήλιου, όσο περισσότερο φυσικό φως τόσο το καλύτερο άλλωστε. Διαρκούν μέχρι και τη δύση. Χρόνος πολύς για διαλείμματα δεν υπάρχει. Απαραίτητος εξοπλισμός για τους θεατές λίγο πρόχειρο φαγητό για να αντέξουν, μαξιλάρια για να κάθονται πιο άνετα και κυρίως ζεστά ρούχα. Πριν ξεκινήσουν οι παραστάσεις, δεν ξεχνούν τις θυσίες στον Διόνυσο. Άλλωστε  οι παραστάσεις είναι μέρος μιας θρησκευτικής γιορτής κι επομένως είναι κι αυτές μία θρησκευτική πράξη. Ακόμα και οι στρατηγοί με σημαντικά στρατιωτικά αξιώματα προσφέρουν υγρές θυσίες, τις σπονδές.</p><p>Η σειρά εμφάνισης των διαγωνιζόμενων ορίζεται με κλήρωση, όπως και στους διθυραμβικούς χορούς. Τυχερός αυτός που θα κληρωθεί τελευταίος, αφού το κοινό θα έχει νωπές ακόμη τις εντυπώσεις του από τα έργα του.</p><p>Η πρώτη μέρα ξεκινά πάντα με το διαγωνισμό πέντε κωμικών ποιητών. Ο καθένας παρουσιάζει  από ένα έργο. Τις υπόλοιπες τρεις σειρά έχουν τρεις τραγικοί ποιητές. Κάθε μία μέρα αντιστοιχεί σε ένα ποιητή που πρέπει να  παρουσιάσει τέσσερα έργα του, τρεις τραγωδίες και ένα σατυρικό δράμα. Η θεατρική πράξη σε όλο της το μεγαλείο! Είναι 5ος αιώνας και κατά τη διάρκεια της σπουδαίας γιορτής των Μεγάλων Διονυσίων οι θεατές ζουν μία ξεχωριστή εμπειρία. Παρακολουθούν συνολικά 20 διθυραμβικούς χορούς και 17 έργα, όλα καινούργια, και για μία μόνο παράσταση! Αν μετρήσει κανείς και τον αριθμό των συντελεστών, το άθροισμα είναι εντυπωσιακό. Σ’ όλες τις κατηγορίες μαζί συμμετέχουν περίπου 1160 χορευτές, 24 υποκριτές και 28 αυλητές!</p><p>Το βράδυ της πέμπτης ημέρας είναι η μεγάλη στιγμή της ανάδειξης των νικητών του τραγικού αγώνα. Η γιορτή των Μεγάλων Διονυσίων φτάνει στο τέλος της. Τις επόμενες μέρες (συνήθως τη 16η  Ελαφηβολιώνα) η Εκκλησία του Δήμου θα συγκεντρωθεί στο θέατρο για να κρίνει τη διοργάνωση της γιορτής από τον Επώνυμο άρχοντα. Σε περίπτωση που έχουν γίνει καταγγελίες για παραβάσεις ή κακή συμπεριφορά άλλων πολιτών κατά τη διάρκεια της γιορτής, πρέπει οπωσδήποτε να συζητηθούν.</p><p>Κι αν έρθουν μέρες πολέμου, πόσο διαφορετικά γίνονται όλα; Όσο κράτησε ο πολυτάραχος Πελοποννησιακός Πόλεμος, ακόμα και τότε οι δραματικοί αγώνες δεν σταμάτησαν! Μειώθηκαν μόνο οι μέρες της διεξαγωγής τους, από τέσσερις σε τρεις. Σε τέτοιους καιρούς οι Αθηναίοι είχαν μεγάλη ανάγκη να εξοικονομούν χρήματα για τις πολεμικές επιχειρήσεις.  Έτσι, πλέον παρουσιάζονταν τρεις κωμωδίες, μία μετά από κάθε μέρα τραγικής διδασκαλίας.</p>" }
}